
## Il paradosso del compleanno
Nella prima lezione, viene presentato il _paradosso del compleanno_, un classico problema, di calcolo della probabilità: scommetteresti che, in una classe di 25 persone, almeno due compiono gli anni lo stesso giorno? Per risolvere il problema viene proposto un approccio di tipo _montecarlo_: simulare la formazione di classi casuali,  e poi contare in quante di queste ci sono almeno due persone con lo stesso compleanno. In questa prospettiva, vengono introdotti, passo passo:

 - l'ambiente jupyter notebook, con la sua interfaccia REPL
 - Elementi del linguaggio: espressioni, utilizzo di funzioni di libreria, _list comprehension_, 

Il problema viene prima risolto per 25 elementi, e poi vengono proposte delle generalizzazioni (tipo: qual è il numero minimo di persone per cui ha senso scommettere sulla presenza di compleanno doppio? Quando la probabilità diventa >0.9?)

## Il calcolo del pigreco
Nella seconda lezione, il problema considerato è quello del calcolo del pigreco, ancora una volta utilizzando il metodo montecarlo (il problema viene posto in termini pittoreschi con "come faresti a calcolare pigreco nel deserto, con solo dei sassi e una stringa per le scarpe?") 
Vengono utilizzati gli strumenti della prima lezione, e in più si introducono gli elementi che consentono di disegnare dei grafici nei notebook (matplotlib)

## Il solitario del monaco pazzo
Il solitario del monaco pazzo si gioca così: si prende un mazzo di carte napoletane mischiate, lo si gira con il dorso delle carte in alto, e si estraggono le carte, una per una, contando, ad ogni estrazione, secondo la sequenza 1,2,3,1,2,3... Se il numero della carta estratta corrisponde con il numero appena contato, la mano è persa. Si vince se si arriva in fondo al mazzo. Anche qui la lezione si apre chiedendo di stimare la probabilità di vittoria, quindi si procede ad utilizzare gli strumenti e i metodi acquisiti per calcolarla alla montecarlo. Una delle caratteristiche interessanti di questo problema, che non si manca di evidenziare, è che, a differenza del caso del paradosso del compleanno, la soluzione combinatorio è molto complicata da ottenere, e quindi gli strumenti acquisiti sono davvero "state of the art" per trattare un problema del genere. Vengono poi proposte varianti (es: cosa succede se allungo il periodo del conteggio a 4?)

## Il poeta meccanico
Si cambia argomento, e si introduce la manipolazione del testo. Viene proposto di realizzare un sistema che, a partire da un corpus di testo (es: la Divina Commedia, oppure tutta la produzione di Bruce Springsteen), provi a generane di nuovo, in qualche modo "imitando" lo stile in ingresso. Per fare questo viene proposto un modello di rappresentazione del testo basato su macchine a stati probabilistiche, in cui ad ogni parola viene associato l'insieme delle parole che nel testo la seguono, in qualche punto. L'idea è poi di attraversare gli stati della macchina, generando una sequenza di parole. Per fare questo, vengono introdotti gli elementi del linguaggio che consentono di manipolare il testo e di leggerlo da file, oppure da web. Poi vengono introdotte le strutture che consentono di rappresentare il modello (dizionari). Quindi si passa a raccogliere il corpus, ad "addestrare" il modello, e infine a dar fiato al poeta meccanico! Il risultato è spesso divertente e sorprendente.

##  
Qui viene introdotta la possibilità di descrivere e simulare mondi con leggi fisiche che imitino quelle reali, oppure che se ne discostino a piacere! Per fare questo viene utilizzato pygame, un framework che consente di gestire grafica (e anche suono) con un modello simile a quello delle canvas dell'html5. Il mondo viene creato in maniera fisicamente incrementale: prima viene creata la rappresentazione di un oggetto (es: un cerchio), poi viene aggiunta della cinematica, muovendolo in una certa direzione. Quindi viene aggiunta la meccanica: prima tramite gli urti. Poi inserendo la forza di gravità, e quindi l'inerzia. Successivamente si introduce la possibilità di interagire con l'oggetto tramite tastiera, applicando delle forze all'oggetto. A questo punto, si propone di realizzare un semplice ma appassionante gioco: centrare l'oggetto con un mirino.
Uno dei principi della lezione è di mostrare come, con poche linee di codice, si possano rappresentare leggi che hanno manifestazioni complesse come quelle della meccanica. Viene proposto anche il concetto che, con il codice, si possa esplorare la fisica "costruendola", invece che solo analizzandone i fenomeni.
